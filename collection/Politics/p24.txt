မောင်တော မှာ လုံခြုံရေး စိတ်မချ ရသေး
စက်တင်ဘာ လ ၃ ရက် နေ့က မောင်တော မြို့နယ် နဲ့ အနီးတဝိုက် က ရွာ တွေ မှာ လုံခြုံရေး စိတ်မချ ကြတဲ့ အတွက် ဘူးသီးတောင် နဲ့ ရသေ့တောင် မြို့နယ် တွေ အပြင် စစ်တွေ မြို့ က နီးစပ် ရာ ဘုန်းကြီးကျောင်း နဲ့ စာသင်ကျောင်း တွေမှာ လာရောက် ခိုလှုံ ကြတဲ့ ရခိုင်တိုင်းရင်းသား 
တွေ ထောင်ချီ ရှိနေပြီး စစ်တွေ မြို့ မှာ ရောက်နေတဲ့ ဒုက္ခသည် အရေအတွက် တသောင်း ကျော် သွားပြီလို့ ရခိုင်အမျိုးသားပါတီ က ဦးအောင်မြတ်ကျော် က ဘီဘီစီ ကို ပြောပါတယ်
စစ်တွေ မြို့ က ဘုန်းကြီးကျောင်း ၁၅ ကျောင်းမှာ ဆိုရင် မောင်တော ဘက် က ရောက်လာ တဲ့ ရခိုင် ဒုက္ခသည် သုံးထောင် လောက် ရှိပြီး တခြား အသိမိတ်ဆွေ နဲ့ ဆွေမျိုးသားချင်း အိမ် တွေ မှာလည်း ရောက်ရှိ နေကြတယ် လို့ ဦးအောင်မြတ်ကျော် က ပြောပါတယ်
စစ်တွေ ကို ရောက်ရှိ နေတဲ့ ဒုက္ခသည် တွေ အတွက် ပြည်နယ် နဲ့ ဗဟိုအစိုးရ က ထိထိရောက်ရောက် အကူအညီ ပေးတာ မရှိသေးပဲ ဘူးသီးတောင် နဲ့ မောင်တော ဘက်က ပိတ်မိ နေသူ တွေကိုပဲ အဓိက ထား ကူညီနေပြီး မြန်မာနိုင်ငံ တဝန်းက လူမှု ကူညီရေး ပရဟိတ အသင်းအဖွဲ့တွေက 
စုပေါင်း ကူညီ တာပဲ ရှိတယ် လို့လည်း ဦးအောင်မြတ်ကျော်က ပြောပါတယ်
ဒီ စစ်တွေ က ဒုက္ခသည် တွေကို နိုင်ငံတကာ အကူအညီပေးရေး INGO အဖွဲ့ တွေကတော့ လာရောက် ကူညီ ဖို့ ကမ်းလှမ်း တာ ရှိပေမယ့် ကယ်ဆယ်ရေး စခန်း တာဝန်ခံ တွေက လက်မခံ ခဲ့ ဘူး လို့ သူက ပြောပါတယ်
ဒီ ဒုက္ခသည် တွေ အတွက် လောလောဆယ် မှာ လူမှုကူညီရေး အဖွဲ့အစည်း တွေ က လှူဒါန်း ထားတဲ့ အစားအသောက် တွေနဲ့ ရေတို မှာ ဖူလှုံ ပေမယ့် တကိုယ်ရေ သန့်ရှင်းရေး ကျန်းမာရေး နဲ့ သောက်သုံးရေ အခက်အခဲ ရှိနေပါတယ်
လောလောဆယ် မှာ မောင်တော ဒေသ တဝိုက် မှာ တိုက်ပွဲ ဖြစ်တာတွေ မရှိပဲ အခြေအနေ တည်ငြိမ် နေပေမယ့် ဘူးသီးတောင် မြို့နယ် အပါအဝင် နေရာ တော်တော်များများ မှာ အစိုးရစစ်တပ်နဲ့ ရဲ တွေ က လုံခြုံရေး ချထားပါတယ်။ 