မြောက်ကိုးရီးယား အနေနဲ့ နျူကလီးယား ရည်မှန်းချက် ကို အရောက် သွားဖို့ ဆုံးဖြတ်ထား
မြောက်ကိုးရီးယား ခေါင်းဆောင် ကင်ဂျုံအွန်း အနေ နဲ့ မြောက်ကိုးရီးယား ရဲ့ နျူကလီးယား ပိုင်ဆိုင်မှု ဆိုင်ရာ ရည်မှန်းချက် ပန်းတိုင် ဆီ အရောက် သွားဖို့ စိတ်ပိုင်းဖြတ် ထားတယ်လို့ မြောက်ကိုးရီးယား နိုင်ငံပိုင် သတင်းဌာန က ဖော်ပြ ထားပါတယ်
ရည်ရွယ်ချက် ကတော့ အမေရိကန်နိုင်ငံ ရဲ့ စစ်အင်အား နဲ့ ညီမျှ တဲ့ တပ်မတော် ကို တည်ထောင် ဖို့ ဖြစ်တယ်လို့ ကင်ဂျုံအွန်း က ပြောဆိုမှု ကို ကေစီအန်အေ သတင်း အေဂျင်စီ က ဖော်ပြထား ပါတယ်
အခု နောက်ဆုံး ပစ်ခတ်ခဲ့တဲ့ ဒုံးကျည် ပစ်ခတ်မှု ဟာ အကွာအဝေး ဘယ်လောက် အထိ ရောက်နိုင် သလဲ ဆိုတဲ့ စမ်းသပ် ပစ်ခတ်မှု သာ ဖြစ်တယ် လို့ မစ္စတာကင် က မှတ်ချက် ပေးထား ပါတယ်
အတိုင်းအဆ မရှိတဲ့ ပိတ်ဆို့ အရေးယူ မှု တွေ ခံထား ရပေမဲ့ နျူကလီးယား ရည်မှန်းချက် ပန်းတိုင် ပေါက်မြောက် အောင်မြင်အောင် အကောင်ထည် ဖော်နိုင်ခြင်း အားဖြင့် မြောက်ကိုးရီးယား တွေ ဟာ သူများထက် သာလွန် တယ် ဆိုတာကို ရှင်းရှင်းလင်းလင်း ပြသ သင့်တယ် လို့ မြောက်ကိုးရီးယား ခေါင်းဆောင် က ဆိုပါတယ်
စက်တင်ဘာလ ၁၅ ရက် နေ့ မနက်ပိုင်း က မြောက်ကိုးရီးယား ကနေ ပစ်ခတ် တဲ့ ဒုံးကျည် ဟာ ဂျပန် ကို ကျော်လွန်ပြီး ဟော့ကိုင်းဒိုးကျွန်း အလွန် ပင်လယ်ပြင် ထဲ ကျရောက် ခဲ့ပြီးနောက် မှာ ဒေသ တွင်း နျူကလီးယား အရေး စိုးရိမ်ပူပန်မှု တွေ မြင့်တက် လာနေပါတယ်
အမေရိကန် နိုင်ငံခြားရေးဝန်ကြီး တက်လာဆန် ကတော့ မြောက်ကိုးရီးယား အရေး ဟာ ဒေသတွင်း ပြဿနာ မဟုတ်ပဲ ကမ္ဘာ ကို ခြိမ်းခြောက်မှု ဖြစ်လာနေပြီ လို့ ပြောဆို ထားပါတယ်