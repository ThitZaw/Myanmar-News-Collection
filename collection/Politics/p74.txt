ရိုဟင်ဂျာ အကြမ်းဖက် အဖွဲ့ နဲ့ ပူးပေါင်း လိုသူတွေကို အင်ဒိုနီးရှားအစိုးရ ဟန့်တားရခိုင်ပြည်နယ်မြောက်ပိုင်း လုံခြုံရေးစခန်းတွေကို တိုက်ခိုက်ခဲ့တဲ့ ARSA ရိုဟင်ဂျာ အကြမ်းဖက်အဖွဲ့နဲ့ပူးပေါင်းချင်တဲ့ အင်ဒိုနီးရှားနိုင်ငံသားတွေ မြန်မာနိုင်ငံ မသွားနိုင်အောင် အင်ဒိုနီးရှားအစိုးရက စောင့်ကြည့်တားဆီးမှုတွေလုပ်နေပါတယ်။ အင်ဒိုနီးရှားနိုင်ငံထဲက အစွန်းရောက်အဖွဲ့တွေကြားမှာ ရခိုင်ပြည်နယ်ဖက်ကို သွားချင်နေသူတွေ အများအပြားရှိနေတယ်ဆိုတာ သိရပြီးနောက်မှာ အစိုးရက ခုလိုဆောင်ရွက်နေတာဖြစ်ပါတယ်။ ဖိလစ်ပိုင်နိုင်ငံမှာ IS စစ်သွေးကြွတွေ အခိုင်အမာခြေကုပ်ယူနိုင်ခဲ့တဲ့ အခြေအနေမျိုး မြန်မာနိုင်ငံမှာ မဖြစ်အောင် အင်ဒိုနီးရှားနိုင်ငံဖက်က ကြိုးစားကာကွယ်နေတဲ့အကြောင်း VOA အင်ဒိုနီးရှားဌာနရဲ့သတင်းကို မစုမြတ်မွန်က တင်ပြပါမယ်။
ARSA ရိုဟင်ဂျာ အကြမ်းဖက်အဖွဲ့နဲ့ ပူးပေါင်းချင်တဲ့ အင်ဒိုနီးရှားနိုင်ငံသား အများအပြားရှိနေတယ်လို့ အင်ဒိုနီးရှားနိုင်ငံရဲ့ အကြမ်းဖက်မှု တန်ပြန်ရေးအေဂျင်စီ BNPT အကြီးအကဲ ရဲချုပ် Suhardi Alius က စက်တင်ဘာ ၂၇ ရက်နေ့က သတင်းထောက်တွေကို Jakarta မြို့တော်မှာ ပြောကြားခဲ့ပါတယ်။ အင်ဒိုနီးရှားကနေ မြန်မာနိုင်ငံ သွားတဲ့သူတွေကို အင်ဒိုနီးရှားအကြမ်းဖက်မှုတန်ပြန်ရေးအဖွဲ့က စောင့်ကြည့်နေပေမဲ့ ခုချိန်အထိ ရခိုင်ပြည်နယ်ဖက်သွားတဲ့ အင်ဒိုနီးရှားတယောက်မှာ မရှိသေးဘူးလို့ ပြောပါတယ်။ ရိုဟင်ဂျာအရေးကြောင့် အင်ဒိုနီးရှားနိုင်ငံထဲက အစွန်းရောက်အဖွဲ့တွေ တခုနဲ့တခု စုစည်းမိသွားမှာကို အစိုးရက အလေးထား အားထုတ်ကာကွယ်နေတယ်လို့ အင်ဒိုနီးရှား နိုင်ငံခြားရေးဝန်ကြီးရဲ့ အဖွဲ့အစည်းရေးရာဆိုင်ရာ အထူးအကြံပေး Salman Al-Farisi ကပြောကြားပါတယ်။ ဖိလစ်ပိုင်နိုင်ငံ Mindanao ကျွန်းရဲ့ မြို့တော် Marawi ကို IS စစ်သွေးကြွအဖွဲ့သစ္စာခံ အကြမ်းဖက်အဖွဲ့တွေက ထိန်းချုပ်ပြီး အခိုင်အမာခြေကုပ်ယူထားတဲ့အတွက် ဖိလစ်ပိုင်စစ်တပ်က မြို့ကိုပြန်သိမ်းနိုင်ဖို့ တိုက်ခိုက်နေရဆဲဖြစ်ပါတယ်။ ဒီလိုအခြေအနေမှာ အာရှဒေသတွင်း နောက်ထပ်အကြမ်းဖက်ဝါဒီတို့ရဲ့တိုက်ခိုက်မှုတွေ ထပ်မဖြစ်အောင် အင်ဒိုနီးရှားနိုင်ငံက တက်တက်ကြွကြွ ကာကွယ်တားဆီးနေပြီး မြန်မာနိုင်ငံရဲ့ ပြဿနာကို အာဆီယံမူဘောင်အတွင်းကနေ ဖြေရှင်းဖို့ဖိတ်ခေါ်ထားပါတယ်။

