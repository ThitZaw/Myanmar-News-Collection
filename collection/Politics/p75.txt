"ရခိုင်ပြည်နယ်ကို Marawi မြို့လို IS စစ်သွေးကြွတွေ ထိန်းချုပ်ထားနိုင်တဲ့ နေရာ နောက်တခုဖြစ်လာမှာမျိုး ကျွန်တော်တို့ အဖြစ်မခံနိုင်ပါဘူး။ ကျွန်တော်တို့ ကာကွယ်ရပါမယ်။ ဒေသတွင်းမှာ IS စစ်သွေးကြွတွေ အားကောင်းလာမှာကို ကျွန်တော်တို့ မလိုလားပါဘူး။ ဒါပေမဲ့ ကျွန်တော်တို့နဲ့မျက်နှာချင်းဆိုင် Marawi မှာကို အခု IS တွေရောက်နေပါပြီ။ ARSA ကလည်း IS နဲ့ပေါင်းမိဖို့ နီးစပ်နေပါတယ်။ ဒီအခြေအနေကို ကျွန်တော်တို့ တားဆီးရပါမယ်။"
မြန်မာနိုင်ငံကို စေတနာ့ဝန်ထမ်းအဖြစ်သွားလိုသူတွေစာရင်းပေးဖို့ တောင်းဆိုထားတဲ့ အင်ဒိုနီးရှားနိုင်ငံက အဖွဲ့တွေထဲမှာ Islamic Defenders Front အတိုကောက် FPI ဆိုတဲ့ဘာသာရေးအစွန်းရောက် အဖွဲ့လည်းပါဝင်ပါတယ်။ ဒီအဖွဲ့က အင်ဒိုနီးရှားနိုင်ငံကို အစ္စလာမ်ဘာသာအခြေခံတဲ့ Sharia ဥပဒေနဲ့ အုပ်ချုပ်တဲ့နိုင်ငံဖြစ်အောင် ရည်ရွယ်ကြိုးစားနေတဲ့အဖွဲ့ဖြစ်ပါတယ်။ ဘာသာရေးနဲ့ အစွန်းရောက်အမြင်တွေကို အင်တာနက်ပေါ်မှာ ဝါဒဖြန့်နေတဲ့ အဖွဲ့လည်းဖြစ်ပါတယ်။ လွန်ခဲ့တဲ့တလလောက်ထဲက စာရင်းကောက်ခံမှုတွေ စလုပ်နေတာမှာ နာမည်စာရင်းပေးသူအများအပြားရှိတယ်လို့ ဆိုပါတယ်။ နိုင်ငံရေး။ လုံခြုံရေးနဲ့ ဥပဒေရေးရာညှှိုနှိုင်းရေးဝန်ကြီး အငြိမ်းစားဗိုလ်ချုပ်ကြီး Wiranto ကတဆင့် FPI အဖွဲ့ဝင်တွေ။ အထူးသဖြင့် လက်နက်ကိုင်အဖွဲ့ဝင်တွေ မြန်မာနိုင်ငံမသွားအောင် အင်ဒိုနီးရှားအစိုးရက တင်းတင်းကြပ်ကြပ်တားမြစ်ထားပါတယ်။ FPI ကို ၁၉၉၈ ခုနှစ်မှာ တည်ထောင်ခဲ့ချိန်က ဗိုလ်ချုပ်ကြီး Wiranto ရဲ့ထောက်ခံမှုရခဲ့တယ်လို့ အင်ဒိုနီးရှားသတင်းတွေက ဖော်ပြပါတယ်။ FPI အဖွဲ့ဌာနခွဲတွေက မြန်မာနိုင်ငံသွားလိုသူတွေကို စာရင်းကောက်ခဲ့တဲ့ထဲမှာ Central Java ပြည်နယ်က Klaten (ကလာတန်) ဆိုတဲ့ မြို့လေးမှာရှိတဲ့ FPI ဌာနခွဲလည်းပါဝင်ပါတယ်။ အဲဒီက FPI အဖွဲ့တာဝန်ရှိသူ Suyadi al Abu Fatih ကတော့ လူသားချင်းစာနာတဲ့ အကူအညီပေးဖို့စာရင်းကောက်တာလို့ ဆိုပါတယ်။